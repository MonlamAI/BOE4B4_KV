ཚེ་དཔག་མེད་དྭང་མ་བཅུད་འདྲེན་གྱི་རྒྱུན་ཁྱེར་འཆི་མེད་སྙིང་པོ་ཞེས་བྱ་བ་བཞུགས་སོ།།  །།2ན་མོ་གུ་རུ་པདྨཱ་པ་རི་མི་ཏཱ་ཡུརྫྙཱ་ནཱ་ཡ།  འདིར་རྒྱ་ཅན་ཚེ་དཔག་མེད་དྭང་མ་བཅུད་འདྲེན་གྱི་རྒྱུན་གྱི་རྣལ་འབྱོར་མདོར་བསྡུས་སུ་བྱ་བར་འདོད་པས་སྐྱབས་ཡུལ་གསལ་བཏབ་ལ་སྐྱབས་སེམས་ནི།  བདག་སོགས་འགྲོ་ཀུན་དེང་ནས་བྱང་ཆུབ་བར།  །རྩ་གསུམ་ཚེ་ཡི་ལྷ་ལ་སྐྱབས་སུ་མཆི།  །གཞན་དོན་རྫོགས་པའི་སངས་རྒྱས་ཐོབ་བྱའི་ཕྱིར།  །འཆི་མེད་རིག་འཛིན་བསྒྲུབ་པར་སེམས་བསྐྱེད་དོ།  །ལན་གསུམ།  མཚམས་གཅོད་སྲུང་འཁོར་ནི།  ཧྲཱིཿ  རང་ཉིད་རྟ་མགྲིན་བེ་ཅོན་སྡིགས་མཛུབ་མཛད།  །ཐུགས་ལས་སྤྲུལ་པའི་ཁྲོ་མཚོན་མེ་ཕུང་གིས།  །ཚེ་སྲོག་འཕྲོག་པའི་གདོན་བགེགས་འབྱུང་པོ་རྣམས།  །མཐར་བསྐྲད་རྡོ་རྗེ་སྲུང་བའི་གུར་དུ་གྱུར།  །ༀ་བཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྂ་ཕཊ།  གནོད་བྱེད་འབྱུང་པོ་ཨུ་ཙཊྚཱ་ཡ་ཕཊ།  ༀ་བཛྲ་ཙཀྲ་ཛྭ་ལ་རྃ་ཧཱུྂ་བྷྲཱུྃ་ཧཱུྂ།  དངོས་སུ་བཤམས་པའི་མཆོད་པ་ཡོད་ན།  ཧྲཱིཿ  འཆི་མེད་རིག་འཛིན་དཀྱིལ་འཁོར་སྒྲུབ་པའི་རྫས།  །ཕྱི་ནང་གསང་བའི་རང་བྱུང་མཆོད་པ་རྣམས།  །མ་དག་ལོག་འཁྲུལ་ཉེས་པའི་ཚོགས་རྣམས་ཀུན།  །ཡེ་ཤེས་འབྲུ་གསུམ་སྦྱང་ཞིང་བྱིན་གྱིས་བརླབ།  །རྃ་ཡྃ་ཁྃ་གིས་སྦྱང་།  ༀ་ཨཱཿཧཱུྂ་ལན་གསུམ་གྱིས་འདོད་རྒུར་སྤེལ།  །དངོས་གཞི་ལྷ་བསྐྱེད་ནི།  ༀ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ།  འཛིན་མེད་སྟོང་པའི་དབྱིངས་ཉིད་ལས།  །ཆུ་ལས་ཆུ་བུར་བརྡོལ་བ་བཞིན༑  །པད་ཟླའི་སྟེང་ན་པདྨ་འབྱུང་།  །ཚེ་དཔག་དཀར་པོ་ལོངས་སྤྱོད་རྫོགས།  །རྡོ་རྗེ་བུམ་འཛིན་ཡུམ་ལ་འཁྱུད།  །པང་དུ་མཁའ་འགྲོ་མནྡཱར།  །གོས་དཀར་པད་ཐོད་འཛིན་པས་འཁྱུད།  །གཉིས་ཀའང་ལོངས་སྤྱོད་རྫོགས་སྐུའི་ཚུལ།  དར་དང་རིན་ཆེན་རུས་པས་སྤྲས།  །ལུས་ནང་རྩ་གསུམ་འཁོར་ལྔའི་དབུས།  །པདྨ་ཐོད་ཕྲེང་དཀར་དམར་མཐིང་།  །སེར་ལྗང་ལོངས་སྤྱོད་རྫོགས་པའི་སྐུ།  །རིམ་བཞིན་གཡས་པ་འཁོར་ལོ་དང་།  །པདྨ་རྡོ་རྗེ་རིན་པོ་ཆེ།  །རྒྱ་གྲམ་འཛིན་ཅིང་གཡོན་ཚེ་བུམ།  །གསང་གོས་སྣམ་སྦྱར་མཉེན་ཞུ་གསོལ།  །ཡིད་འཛིན་ཤཱཀྱ་དེ་ཝཱི་དང་།  །མཚོ་རྒྱལ་ཀ་ལ་སིདྡྷི་མ།  །བཀྲ་ཤིས་ཁྱེ་འདྲེན་གཟུངས་མ་ལྔ།  །སངས་རྒྱས་སྤྱན་དང་གོས་དཀར་མོ།  །མཱ་མ་ཀཱི་དང་རིན་ཆེན་སྒྲོལ།  །དམ་ཚིག་སྒྲོལ་མའི་རྣམ་པ་ཅན།  །གཡས་པ་རང་རྟགས་ཕྱག་མཚན་དང་།  །གཡོན་པ་ཐོད་པ་བཅུད་ལྡན་འཛིན།  །གཅེར་བུ་སྐྲ་གྲོལ་རུས་པས་བརྒྱན།  །མཛེས་སྡུག་བདེ་བ་སྐྱེད་པའི་ཉམས།  །ཀུན་ཀྱང་རྡོ་རྗེ་པདྨ་ཡི།  །སྐྱིལ་ཀྲུང་འཇའ་འོད་ཀློང་ན་བཞུགས༑  །ཞེས་གསལ་བཏབ་ལ།  ཡེ་ཤེས་ཀྱི་འཁོར་ལོ་སྤྱན་འདྲེན་པ་སོགས་ལས་ཀྱི་རིམ་པ་མདོར་བསྡུས་པ་ནི།  ཧྲཱིཿ  རང་བཞིན་རྣམ་དག་གཞལ་ཡས་ནས།  །པདྨ་ཐོད་ཕྲེང་ཚེ་དབང་རྩལ།  །འདིར་གཤེགས་གཉིས་སུ་མེད་པར་བཞུགས།  །སྒོ་གསུམ་གུས་པས་ཕྱག་འཚལ་ཞིང་།  །ཕྱི་ནང་གསང་བའི་མཆོད་པ་འབུལ།  །མཆོག་དང་ཐུན་མོང་དངོས་གྲུབ་སྩོལ།  །ༀ་བཛྲ་གུ་རུ་པདྨ་ཨཱ་ཡུརྫྙཱ་ན་ཨརྑྷཾ་ནས།  ཤབྡ་པྲ་ཏཱིཙྪ་སྭཱ་ཧཱ།  མ་ཧཱ་པཉྩ་ཨ་མྲྀ་ཏ་བ་ལིཾ་ཏ་རཀྟ་ཁཱ་ཧི།  ཧྲཱིཿ  དྲན་པ་ཙམ་གྱིས་འཆི་བདག་བདུད།  །མཐར་མཛད་པད་འབྱུང་ཚེ་དཔག་མེད།  །ཨེ་ཝཾ་ཟུང་འཇུག་ལྷ་ཚོགས་ལ།  །ལུས་ངག་ཡིད་གསུམ་གུས་ཕྱག་འཚལ།  །བཟླས་པ་ནི།  ཐུགས་ཀར་ཟླ་སྟེང་ཧྲཱིཿདཀར་གསལ།  །དེ་མཐར་སྔགས་ཀྱི་ཕྲེང་བས་བསྐོར།  །འོད་འཕྲོས་འབྱུང་བཞིའི་དྭང་བཅུད་དཔལ།  །རང་གི་བླ་ཚེ་ཡར་ཉམས་དང་།  །འཁོར་འདས་ཚེ་བསོད་ཡེ་ཤེས་ཀུན།  །འོད་ཟེར་སྣ་ལྔའི་རྣམ་པར་བསྡུས།  །ལུས་དཀྱིལ་ལྷ་ཡི་སྤྱི་བོར་ཞུགས།  །སྦྱོར་མཚམས་བྱང་སེམས་བདུད་རྩིར་བབས།  །རྩ་གསུམ་འཁོར་ལོ་ལྔ་རྣམས་གང་༑  །དུས་མིན་འཆི་བའི་བར་ཆད་ཞི།  །ཚེ་བསོད་དཔལ་འབྱོར་ཡེ་ཤེས་རྒྱས།  །འཆི་མེད་རིག་འཛིན་འགྲུབ་པར་གྱུར།  །ཅེས་བརྗོད་ཅིང་བསམས་ལ།  ༀ་བཛྲ་གུ་རུ་པདྨ་ཨཱ་ཡུརྫྙཱ་ན་སརྦ་སིདྡྷི་ྀ་བྷྲཱུྃ་ཧཱུྂ་ཛཿ  བཛྲ་ཨཱ་ཡུ་ཥེ་སྭཱ་ཧཱ།  ཞེས་བཟླ།  ཐུན་མཐར་དབྱངས་གསལ་རྟེན་སྙིང་བཟླ་ཞིང་།  སྔགས་མཆོད་དང་བསྟོད་པས་བསྟོད།  སྤྲོ་ན་ཚེ་འགུགས་ཀྱང་བྱ།  ཡི་གེ་བརྒྱ་པས་ནོངས་པ་བཤགས།  སྣོད་བཅུད་འོད་ཞུ་རང་ལ་འདུས།  །རང་ཉིད་འོད་གསལ་དབྱིངས་སུ་ཐིམ།  །སླར་ཡང་ཟུང་འཇུག་སྒྱུ་མའི་སྐུ།  །མཁའ་ལས་འཇའ་ཚོན་བཞིན་དུ་ཤར།  །ཅེས་པས་རྟག་ཆད་ཀྱི་མཐའ་བསལ་ལ།  དགེ་བ་འདི་ཡིས་མྱུར་དུ་བདག  །ཚེ་དཔག་མེད་མགོན་འགྲུབ་གྱུར་ནས།  །འགྲོ་བ་གཅིག་ཀྱང་མ་ལུས་པ།  །དེ་ཡི་ས་ལ་འགོད་པར་ཤོག  །ཅེས་སོགས་བསྔོ་སྨོན་དང་བཀྲ་ཤིས་ཇི་ལྟར་རིགས་པ་བརྗོད་དོ།  །ཞེས་པའང་མངོན་རྟོགས་དངོས་གཞི་དག་སྣང་རྩ་བའི་གཞུང་ལ།  སྦྱོར་དངོས་ཀྱི་སྤྲོས་པ་ཅུང་ཟད་ལྗགས་བསྒྲིགས་སོགས་ལས་བཏུས་ཏེ་མཚོ་སྐྱེས་བླ་མ་དགྱེས་པའི་འབངས་མཁྱེན་བརྩེའི་དབང་པོས་བཀླགས་པས་གྲུབ་པར་བྲིས་པའི་དགེ་བས་འགྲོ་ཀུན་ཚེ་དང་ཡེ་ཤེས་ཀྱི་དཔལ་ལ་འདོད་རྒུར་སྤྱོད་པའི་རྒྱུར་གྱུར་ཅིག།